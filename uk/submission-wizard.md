# Покроковий Майстер подання

1. [Почати подання](submission-wizard#start)
1. [Подробиці](submission-wizard#details)
1. [Завантажити файли](submission-wizard#files)
1. [Автори](submission-wizard#authors)
1. [Для редакторів](submission-wizard#readers)
1. [Підтвердження](submission-wizard#review)

Майстер подання призначений для покрокового супроводу процесу подання препринтів до системи Arxiv Academy Архів препринтів (Архів).

Для запуску Майстра подання можна скористатись посиланням "Зробіть нове подання" на домашній сторінці Архіва, або кнопкою "Нове подання" на сторінці списку всіх подань.

Під час проходження кроків Майстра можна в будь-який час повертатись назад до попередніх кроків (крім початкової сторінки), та вперед до вже заповнених кроків. Також можна на будь-якому кроці змінити мову подання та в будь-який час зберегти незавершене подання, щоб повернутися до нього пізніше. Всі вже введені дані при цьому також зберігаються.

Щоб запобігти втраті даних, система також час від часу автоматично зберігає чернетку подання.

## <a name="start"></a>Почати подання

Початкова сторінка Майстра подання. Описує загальні умови подання, дає посилання на правила подання, та дозволяє встановити наступні параметри.

* Мова подання

  Вкажіть мову Вашого подання, тобто мову, на якій написаний текст Ваших тез. Мова подання -- це обов’язковий параметр.

  Мова подання і мова інтерфейсу Архіва між собою не пов’язані. Мова інтерфейсу визначає лише мову, на якій відображаються сторінки системи Архів. Тобто вибравши, наприклад, українську мову інтерфейсу, можна подавати як українськомовні, так і англійськомовні препринти. І навпаки.

* Заголовок

  Вкажіть заголовок Вашого подання. Заголовок -- це обов’язковий параметр.

  Допускається використовувати базове форматування тексту заголовка, таке як курсив, жирний текст і т.п. Для форматування натисніть на іконку форматування в правій частині поля введення.

* Контрольний список подання

  Прочитайте вимоги до Вашого подання та підтвердьте, що воно відповідає всім вимогам. Для цього поставте галочку в відповідному полі.

  Контрольний список подання -- це обов’язковий параметр.

* Угода на конфіденційність

  Прочитайте умови угоди на конфіденційність і у випадку згоди поставте галочку в відповідному полі.

  Угода на конфіденційність -- це обов’язковий параметр.

Далі натисніть на кнопку *Почати подання*, щоб перейти до наступного кроку.

## <a name="details"></a>Подробиці

Перший крок Майстра подання (після початкової сторінки) --- це вкладка *Подробиці*.

Ця та всі наступні вкладки Майстра подання мають спільну структуру. Вгорі, під заголовком сторінки, міститься посилання для зміни мови подання. А справа вгорі знаходиться кнопка *Зберегти на потім*, що дозволяє зберегти чернетку подання, щоб повернутися до неї пізніше. Незавершені подання знаходяться в списку всіх Ваших подань з поміткою "Незавершене".

Також у верхній частині Майстра, трохи нижче, знаходиться смуга з переліком кроків Майстра подання, в якій відмічена активна вкладка та позначені галочками вже заповнені вкладки. За допомогою цієї смуги можна безпосередньо перейти на будь-яку з уже заповнених вкладок як назад, так і вперед, але не можна перестрибувати через ще незаповнені вкладки. Для переходу натисніть на назву відповідного кроку на смузі.

Трохи нижче смуги, справа вгорі, знаходиться іконка виклику інтерактивної *Довідки*. При натисненні відкривається розділ довідки, що відповідає активній вкладці Майстра подання.

В нижній частині вікна всіх вкладок Майстра містяться кнопки *Назад*, *Продовжити*, та продубльовано кнопку *Зберегти на потім*.

Вкладка *Подробиці* містить наступні поля для вводу подробиць Вашого подання:

* Заголовок

  Вкажіть заголовок Вашого подання. При завантаженні сторінки тут відображається заголовок, вказаний на початковій сторінці Майстра подання.

  Допускається використовувати базове форматування тексту заголовка, таке як курсив, жирний текст і т.п. Для форматування натисніть на іконку форматування в правій частині поля введення.

  Заголовок -- двомовний параметр. Задайте його як українською, так і англійською мовою у відповідних полях вводу, розташованих поруч.
  
  Заголовок -- це обов’язковий параметр.

* Ключові слова

  Ключові слова -- це зазвичай фрази, які складаються від одного до трьох слів та використовуються для опису основних тем подання.
  
  **Важливо!** Після введення з клавіатури ключового слова виберіть його зі списку, що відкривається, або натисніть Enter, щоб додати нове.

  Ключові слова -- двомовний параметр. Задайте їх як українською, так і англійською мовою у відповідних полях вводу, розташованих поруч.

* Анотація

  Вкажіть анотацію до Ваших тез.

  Анотація -- двомовний параметр. Введіть її як українською, так і англійською мовою у відповідних полях вводу, розташованих поруч.

  В полях вводу анотації доступне базове форматування тексту за допомогою кнопок над полем вводу.

  Анотація -- це обов’язковий параметр.

## <a name="files"></a>Завантажити файли

Вкладка *Завантажити файли* дозволяє додати файли з матеріалами до Вашого препринта.

Для додавання файла натисніть кнопку *Додати файл*. При цьому відкривається діалог [*Додати файл*](submission-wizard#add-file).

Ви можете додати один або декілька файлів до Вашого подання. Але Ви маєте обов’язково додати принаймні один файл з текстом препринта.

Додані файли утворюють гранки Вашого препринта.

Якщо Ви додали декілька файлів, то з’являється кнопка *Порядок сортування*, за допомогою якої Ви можете задати порядок, в якому файли будуть перелічені у Вашій публікації. Після натискання цієї кнопки Ви можете перетягувати файли у списку мишкою вгору і вниз, щоб змінити їхній порядок. Вкінці натисніть *Зроблено* або *Скасувати сортування*.

### <a name="add-file"></a>Діалог *Додати файл*

Це діалогове вікно дозволяє додати файл до Вашого препринта. Воно містить наступні параметри.

* Мітка

  Вкажіть мітку (етикетку), під якою доданий файл буде відображений на сайті Архіва в списку файлів Вашого препринта після публікації. Мітка гранки зазвичай використовується для ідентифікації формату файлу об'єкта (наприклад, HTML, PDF тощо). При цьому мітка не впливає на вміст файла і не пов’язана з фактичним форматом доданого файла, а використовується лише при відображенні для зручної ідентифікації.

  Мітка -- це обов’язковий параметр.

* Мова

  Вкажіть мову файла, який Ви додаєте. Зазвичай вона співпадає з мовою препринта, яку Ви вибрали на попередньому кроку подання. Але можна вибрати будь-яке значення із списку.

  Мова -- це обов’язковий параметр.

* Чек бокс *Ця гранка буде доступна на окремому веб-сайті*

  Якщо Ваш файл викладено на зовнішньому веб-сайті, де він є загальнодоступним за веб-посиланням (наприклад, на власному веб-сайті автора, або на файлових сервісах Google Drive, Dropbox і подібних), то поставте галочку.

  Якщо Ви поставили галочку, то внизу з’явиться поле для ввода URL-адреси віддалено розміщеного вмісту.

  *Примітка 1.* Майте на увазі, що файл за посиланням має бути загальнодоступним, тобто відкриватися без пароля чи будь-яких інших обмежень.

  *Примітка 2.* Файл з основним текстом препринта не може бути розміщений на окремому веб-сайті. Його треба завантажити безпосередньо на сайт. Таким чином, файли на зовнішніх ресурсах можуть бути лише допоміжними файлами Вашого препринта.

* URL шлях

  Дозволяє вказати кінцеву частину URL-шляху до файлу після публікації.

  Після публікації Вашого препринта на сайті Архіва він буде доступний за прямим посиланням. Додані Вами файли також будуть доступні за прямими посиланнями. Ви можете вказати бажаний додатковий шлях до файла, при цьому повний URL буде мати вигляд https://шлях-до-препринта/додатковий-шлях-до-файла.

  Якщо параметр не вказаний, то буде використовуватись автоматично згенерований ідентифікатор.

Після натискання кнопки *Зберегти*, якщо не була встановлена галочка *Ця гранка буде доступна на окремому веб-сайті*, відкриється [діалог з Майстром завантаження файла](submission-wizard#file-wizard).

### <a name="file-wizard"></a>Діалог *Завантажити файл, готовий для верстки*

Діалог з Майстром завантаження файла дозволяє завантажити файл до сайту Архіва препринтів. Він складається з трьох вкладок: *Завантажити файл*, *Переглянути деталі*, *Підтвердити*.

#### * Завантажити файл

  Вкладка *Завантажити файл* дозволяє вибрати **Компонент препринтів** (текст препринту, матеріали дослідження, набір даних і т.п.), що відповідає вмісту файла, котрий Ви завантажуєте.

  Після вибору компонента, з’являється кнопка **Завантажити файл**, що дозволяє вибрати файл на Вашому комп’ютері для завантаження. Також можна перетягнути сюди файл мишкою.

  Після завантаження файла стає доступною кнопка *Продовжити*, що переходить до наступної вкладки діалога.

#### * Переглянути деталі

  Вкладка *Переглянути деталі* містить поле **Дайте цьому файлу зручну назву**. Тут підставляється назва завантаженого Вами файла, але Ви можете задати цьому файлу будь-яку назву, під яким він буде відображений у списку завантажених файлів. Зміна цієї назви не впливає на вміст файла, а тільки на відображення його у списку.

  *Примітка*. Поле *Дайте цьому файлу зручну назву* -- це двомовне поле. При виборі цього поля (мишкою чи клавіатурою) під ним розкривається ще одне поле ввода, що дозволяє задати окремі назви для української та англійської мов.

  Натисніть кнопку *Продовжити*, щоб перейти до наступної вкладки діалога.

#### * Переглянути деталі

  На вкладці *Підтвердити* Ви можете натиснути кнопку *Завершити*, щоб завершити процес завантаження файла.

На будь-якому етапі завантаження файла Ви можете натиснути кнопку "Скасувати", якщо Ви допустили помилку на одному з попередніх кроків.

## <a name="authors"></a>Автори

Вкладка *Автори* слугує для додавання та редагування авторів препринта. 

В списку авторів при першому завантаженні вкладки вказано Ваше ім’я як особи, що подає препринт. Ви можете додавати, видаляти, редагувати співавторів та змінювати порядок сортування авторів подання.

* Додати співавтора
  
  Для додавання співавтора натисніть кнопку *Додати співавтора*. При цьому відкриється [діалогове вікно *Додати співавтора*](submission-wizard#authors-add), за допомогою якого Ви можете знайти співавтора в базі РІТ НОД та додати до списку співавторів. Детальніше робота з цим діалогом описана [нижче](submission-wizard#authors-add).

* Редагувати співавтора

  Для редагування співавтора натисніть кнопку *Редагувати* в списку авторів навпроти співавтора, дані якого Ви хочете редагувати. При цьому відкриється [діалогове вікно *Редагувати співавтора*](submission-wizard#authors-edit), за допомогою якого Ви можете змінити дані співавтора. Детальніше робота з цим діалогом описана [нижче](submission-wizard#authors-edit).

  *Примітка*. Редагування даних співавтора впливає лише на відображення цих даних в списку авторів цієї конкретної публікації і не впливає на облікові дані відповідної особи, що зберігаються в системі Архів чи в базі РІТ НОД. Їх може змінювати лише відповідний користувач особисто.

* Видалити співавтора

  Якщо співавтор був доданий помилково, Ви можете його видалити зі списку співавторів публікації. Для цього натисніть кнопку *Видалити* в списку авторів навпроти співавтора, якого Ви бажаєте видалити. Для підтвердження операції видається діалогове вікно з запитом на видалення.

  У разі помилкового видалення Ви можете додати цього співавтора повторно.

Після додавання співавторів у список авторів подання, Вам доступні такі дії:

* Зміна *порядку сортування*

  Для задання бажаного порядку сортування співавторів препринта, натисніть кнопку *Порядок сортування*. Після цього за допомогою кнопок зі стрілками вгору <img src="https://raw.githubusercontent.com/FortAwesome/Font-Awesome/6.x/svgs/solid/chevron-up.svg" class="inline-icon"> та вниз <img src="https://raw.githubusercontent.com/FortAwesome/Font-Awesome/6.x/svgs/solid/chevron-down.svg" class="inline-icon"> переміщуйте строки, що містять співавторів, вгору та вниз, до досягнення потрібного порядку сортування. Після цього натисніть одну з кнопок *Зберегти порядок* або *Скасувати*, щоб зберегти зміни порядку сортування або повернутись до попереднього порядку.

* Встановлення *головної контактної особи*

  За замовчуванням, користувач, що подає публікацію, вважається головною контактною особою подання. В списку авторів навпроти нього відображається мітка *головна контактна особа*. Ви можете вказати будь-якого зі співавторів публікації головною контактною особою. Для цього натисніть на кнопку *Установити головну контактну особу* навпроти відповідного співавтора. При цьому мітка *головна контактна особа* почне відображатися навпроти вказаного співавтора, а кнопки *Установити головну контактну особу* -- навпроти решти співавторів.

  *Примітка*. Головна контактна особа зазвичай позначає того зі співавторів, з яким куратор може зв’язуватися в першу чергу у разі виникнення будь-яких запитань стосовно подання під час робочого процесу його публікації.

* Попередній перегляд списку співавторів

  Для попереднього перегляду списку співавторів натисніть на кнопку *Попередній перегляд*. При цьому відкриється діалогове вікно, в якому буде показано перелік осіб, які зробили свій внесок у цю публікацію, в форматах, що використовуються на сайті після публікації препринта.

### <a name="authors-add"></a>Діалог *Додати співавтора*

Діалогове вікно *Додати співавтора* дозволяє знайти профіль співавтора в базі РІТ НОД та додати його дані до списку авторів Вашого подання.

Щоб розпочати пошук, задайте критерії пошуку, такі як ім’я, прізвище і т.д. Вказуйте мінімальну кількість критеріїв, і лише ті, в яких Ви впевнені. Розбіжність навіть в одній літері призведе до того, що пошук не буде успішним.

Дозволяється вводити неповні слова в поля критеріїв пошуку. Наприклад, в поле ***Ім’я*** можна ввести *Олекс* і тоді при пошуку цей критерій буде відбирати всіх користувачів з іменами *Олександр* та *Олексій*. Або, наприклад, критерій *ренко* в полі ***Прізвище*** буде відбирати користувачів з прізвищами *Петренко*, *Вдовиченко* та інші, що закінчуються на -ренко.

З іншого боку, критерії пошуку повинні бути достатньо повними, щоб відібрати лише одну особу, яку Вам потрібно знайти.

Після вводу критеріїв натисніть кнопку *Шукати* внизу вікна. Якщо співавтора буде успішно знайдено, то діалогове вікно закриється і дані профіля цього співавтора буде додано до [списку авторів Майстра подання](submission-wizard#authors).

Якщо співавтор не буде знайдений, то діалогове вікно залишиться відкритим і буде показане спливаюче сповіщення про відповідну невдачу пошуку. При цьому можливі два основні випадки.

* За вказаними Вами критеріями пошуку **знайдено більше ніж одну особу**. 

  Наприклад, Ви вказали лише прізвище і в базі міститься кілька осіб з таким самим прізвищем.

  В такому разі уточніть критерії пошуку, додавши більше відомостей про особу, наприклад ім’я, по-батькові, ім’я чи прізвище по-англійськи, *академічну* електронну пошту і т.п.

* За вказаними Вами критеріями пошуку **не знайдено жодної особи**. 

  В такому разі приберіть деякі з критеріїв пошуку, в точному значенні яких Ви не впевнені. Наприклад, приберіть по-батькові, або електронну пошту, якщо Ви не впевнені точно, в якій саме формі ці дані містяться в профілі РІТ НОД співавтора.

Після корегування критеріїв пошуку повторно натисніть кнопку *Шукати* і повторюйте так доти, поки співавтор не буде знайдений.

Якщо Ви не можете знайти співавтора, вводячи критерії, в яких Ви впевнені, цілком можливо, що співавтор відсутній в базі РІТ НОД. Додайте його до бази РІТ НОД за посиланням, наведеним у верхній частині діалогового вікна.

* *Примітка*. Якщо співавтор знайдений в базі РІТ НОД за наведеними Вами критеріями, але у його профілі не встановлений чек-бокс
  * *Дозволяю оприлюднювати інформацію*,

  або відсутнє принаймні одне з наступних полів:
  * *Прізвище*,
  * *Ім’я*,
  * *Прізвище англійською*,
  * *Ім'я англійською*,

  то такий профіль не може бути використаний для додавання співавтора до Вашого подання. Система Архів у цьому разі виводить спливаюче сповіщення з інформацією, яких полів не вистачає в профілі співавтора.

  Ви не можете самостійно їх додати до профіля іншого користувача. Повідомте співавтора про цю проблему і попросіть його відредагувати свій профіль в [Особистому кабінеті НАН України](https://profile-user.nas.gov.ua/). Тим часом Ви можете зберегти подання на потім, натиснувши кнопку *Зберегти на потім*, або продовжити заповнення наступних кроків Майстра подання (але поки не відправляючи його на розгляд на останньому кроку). Пізніше, коли співавтор виправить свій профіль, поверніться до вкладки *Автори* і додайте співавтора.

*Порада*. Після додавання співавтора натисніть кнопку *Редагувати*, щоб відкрити діалогове вікно з даними профіля співавтора та переконатися, що Ви щойно знайшли та додали правильного співавтора. Перевірте в першу чергу поля ім’я, прізвище, по-батькові та місце роботи, а також при потребі й інші поля. Якщо все вірно, закрийте діалог без змін. Якщо ні, закрийте діалог та видаліть співавтора кнопкою *Видалити* та спробуйте додати його ще раз, уточнивши критерії пошуку. Не потрібно вручну коригувати дані в діалоговому вікні, якщо був знайдений невірний співавтор, інакше це встановить помилковий зв’язок Вашого подання з невірним профілем користувача в базі Архіва.

### <a name="authors-edit"></a>Діалог *Редагувати співавтора*

Ви можете переглянути та при потребі відредагувати дані будь-якого з авторів подання в діалозі *Редагувати співавтора*, що відкривається натисканням на кнопку *Редагувати* в списку авторів навпроти відповідного співавтора.

Це діалогове вікно корисне також і для того, щоб переконатися, що доданий Вами співавтор -- саме той, кого Ви шукали.

Будь-які зміни в цьому діалогу впливають лише на відображення даних відповідного автора в рамках цієї конкретної публікації, яку ви наразі подаєте, і не впливають на дані користувача, що зберігаються в базі системи Архів чи в базі РІТ НОД. Для зміни своїх власних даних в системі Архів див. розділ [Перегляд профіля користувача](user-profile#view-profile). Для зміни своїх власних даних в РІТ НОД зайдіть в свій профіль в [Особистому кабінеті НАН України](https://profile-user.nas.gov.ua/).

З цієї причини не рекомендується редагувати такі поля, як ім’я, прізвище чи місце роботи. Ви можете натомість відредагувати поле *Бажане загальнодоступне ім’я*. Це поле задає повне ім'я автора у формі, яку Ви бажаєте бачити в списку авторів роботи. Якщо це поле залишити порожнім, то повне ім’я автора в препринті буде складатись з імені та прізвища автора. В більшості випадків це саме те, що і потрібно, тому за замовчанням це поле порожнє.

## <a name="readers"></a>Для редакторів

Вкладка *Для редакторів* дозволяє вказати наступні параметри.

* Ліцензія

  Оберіть один з варіантів ліцензії, згідно з яким Ви подаєте препринт.
  Доступні 2 варіанта ліцензії:

  * Із зазначенням авторства – Некомерційна – Без похідних творів 4.0 (CC Attribution-NonCommercial-NoDerivatives 4.0);

  * Із зазначенням авторства – Без похідних творів 4.0 (CC Attribution-NoDerivatives 4.0).

* Стан оприлюднення

  Вкажіть, чи був цей препринт опублікований або поданий для публікації в іншому місці.

  Стан оприлюднення -- це обов’язковий параметр.

* Коментарі для куратора

  Додайте Ваші коментарі, які побачить куратор, що буде призначений від Вашої організації для затвердження та публікації Вашого препринта.

  В полі вводу коментарів доступне базове форматування тексту за допомогою кнопок над полем вводу.

## <a name="review"></a>Підтвердження

Вкладка *Підтвердження* відображає огляд усіх даних, які Ви вводили на попередніх кроках Майстра подання, а також містить перелік можливих проблем, які потрібно виправити, перш ніж Ви зможете надіслати запит.

У вкладці містяться блоки, що відповідають попереднім крокам Майстра подання, з коротким резюме введених даних. Якщо в певному блоку містяться помилки або незаповнені дані, то виводиться відповідне повідомлення в червоній рамці. Поруч є кнопка *Редагувати*, що перенаправляє на відповідну вкладку Майстра подання, де можна виправити введені дані.

Також внизу сторінки міститься чек-бокс **Авторське право**, за допомогою якого треба підтвердити згоду з *Ліцензійним договором на використання твору*.

Після того, як Ви переконались, що всі дані введено Вами правильно і у системи немає до них зауважень, а також Ви поставили галочку на згоду з *Ліцензійним договором на використання твору*, внизу стає доступною кнопка **Відправити**. 

Після натискання кнопки *Відправити* ще раз підтвердіть Ваш намір здійснити подання в діалоговому вікні, що відкриється.

### Завершення подання

Після завершення подання система покаже сповіщення про те, що подання прийняте до розгляду та буде переглянуто куратором, призначеним від Вашої організації. Також Ви отримаєте відповідне сповіщення на Вашу академічну електронну пошту.

Ви можете відстежувати стан розгляду вашого подання у Вашій Панелі керування на вкладці [Моя черга](submissions#my-queue).

Якщо у куратора виникнуть будь-які запитання, він може розпочати обговорення (або відповісти на Ваш коментар для куратора). В цьому разі Ви отримаєте сповіщення на електронну пошту, а також побачите, що присутнє нове повідомлення на Вашій Панелі керування на іконці дзвоника <img src="https://raw.githubusercontent.com/FortAwesome/Font-Awesome/6.x/svgs/regular/bell.svg" class="inline-icon"> справа вгорі. Натиснувши дзвоник, відкривається діалогове вікно, в якому Ви можете побачити список повідомлень і перейти безпосередньо до них.

Також можна перейти до повідомлень з Вашої панелі керування. У вкладці *Моя черга* навпроти відповідного подання натисніть кнопку *Дивитись*. Далі виберіть вкладку *Обговорення*. Див. детальніше [Керування поданнями](submissions).

Після публікації препринта на сайті Ви отримаєте сповіщення на електронну пошту, а також подання переміститься на Вашій панелі керування до вкладки *Архівоване* з поміткою *Опубліковано*. 
